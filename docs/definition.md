## Definition
### Prototypefase en Gebruikerstesten

In deze fase werden de bevindingen uit de discoveryfase samengebracht en vertaald naar enkele eerste, verkennende prototypes. Om snel te kunnen itereren en vroegtijdige gebruikerstesten mogelijk te maken, werd gekozen voor **low-fidelity prototyping**. Hierbij werd voornamelijk karton ingezet in combinatie met een **Makey Makey**, waarmee eenvoudige gebaren (gestures) konden worden omgezet naar directe feedback. Daarnaast kon het hoofdprincipe van het concept op een visuele manier worden vastgelegd en gecommuniceerd aan de hand van een **storyboard**, zodat het ontwerpidee duidelijk werd voor zowel het team als mogelijke testers.  

---

### Voetpedalen Prototype

Gezien de ambitie om te werken met voetgebaren en de beperkingen van het gebruikte materiaal, ontstond het idee om een prototype te ontwikkelen bestaande uit **twee pedalen**. Elk pedaal was ontworpen om een afzonderlijk signaal te versturen. Op deze manier konden basisinteracties, zoals het pauzeren of doorspoelen van een audiotrack, worden gesimuleerd. Daarnaast bood dit concept de mogelijkheid om combinaties van input te testen door beide pedalen gelijktijdig in te drukken, wat ruimte creëerde voor uitgebreidere interacties. Ook werd een standaard app-interface gemaakt om feedback te verzamelen tijdens de komende tests en zo de gebruikservaring verder te evalueren.  

Het primaire doel van dit eerste prototype was het bieden van een eerste, tastbare representatie van de beoogde interactie, zodat deze tijdens de eerstvolgende tests geëvalueerd kon worden. Hierdoor werd het mogelijk om zowel de intuïtiviteit van voetgestuurde interactie als de haalbaarheid van handsfree bediening binnen een muzikale leercontext vroegtijdig te onderzoeken.  

Daarnaast had het prototype als doel om bijkomende inzichten te verwerven met betrekking tot de meest geschikte vormen van voetbediening, zoals drukken, vasthouden of schuifbewegingen. De resultaten van deze eerste testfase, aangevuld met reflectie en co-creatie met de test persona, vormen de basis om het prototype gericht te verbeteren en te verfijnen. Op die manier kan in de volgende fase een meer doordacht en functioneel prototype worden gematerialiseerd.  

---

### Eerste Gebruikerstest

Tijdens de eerste gebruikerstest werd de participant eerst geïnformeerd over het doel van het onderzoek, hun rechten en de verwerking van persoonsgegevens, waarna toestemming werd gevraagd voor deelname en eventuele audio- en video-opnames. Vervolgens stelde de participant zichzelf voor en werd gevraagd naar hun visuele beperking en muzikale achtergrond. Daarna maakten ze kennis met de prototypes en konden deze tactiel verkennen. De test bestond uit het uitvoeren van vooraf bepaalde taken, zoals muziek afspelen en pauzeren, waarbij voetbediening centraal stond. Gedurende de test werden zowel verbale reacties als handelingen geobserveerd en genoteerd, waarna het interactief interview werd afgesloten met een dankwoord en de mogelijkheid om op de hoogte te blijven van de resultaten.  

---

### Bevindingen uit de eerste test

Uit de gebruikerstest en co-creatie kwamen enkele punten naar voren die aan de design requirements kunnen worden toegevoegd:  

**Pedalen:**
- Pedalen mogen niet per ongeluk geactiveerd worden in rustpositie.  
- Meer pedalen of meerdere knoppen per pedaal voor extra functies/combinaties.  
- Duidelijke tactiele referenties voor correcte voetplaatsing.  
- Essentiële functies: pauzeren, hervatten, vooruit-/terugspoelen, opnieuw afspelen.  
- Loopfunctie voor herhalen van fragmenten.  
- Audiotrack met benoeming van akkoorden ter ondersteuning van muziekleren.  

**App-feedback:**
- Iedere knop moet goed gelabeld zijn zodat bij hoveren duidelijk is wat de knop doet.  
- Wanneer er geen handeling wordt uitgevoerd in de app, moet deze spreken en mogelijkheden geven van wat er kan gebeuren; deze functie moet ook aan- en uitgeschakeld kunnen worden.  
- Het is beter om een algemene optieknop te hebben in plaats van aparte knoppen voor geluid aan/uit.  

Deze punten worden verwerkt in de bestaande design requirements.  

---

### Vernieuwd Prototype

Na het toepassen van de nieuwe designcriteria werd een vernieuwd prototype ontwikkeld: één pedaal is nu vlak uitgevoerd maar bevat **twee knoppen**, één bij de hiel en één bij de voettop. Met twee pedalen zijn er in totaal vier knoppen beschikbaar, waardoor meerdere functies en combinaties mogelijk zijn. Bij de tweede gebruikerstest worden beide prototypes meegenomen naar een nieuwe test persona om opnieuw inzichten te verzamelen. Op deze manier kunnen alle hoofdfuncties gevalideerd worden en vastgelegd voor de ontwikkelingsfase.  

---

### Tweede Gebruikerstest

Deze tweede gebruikerstest werd op dezelfde wijze uitgevoerd als de eerste, maar met beide prototypes. Dit onderzoek leverde bijkomende inzichten op die toelieten om de volledige set aan noodzakelijke design requirements scherper te definiëren.  

Nadat de testpersoon het tweede prototype zonder voorafgaande uitleg gebruikte, werd duidelijk dat een symmetrisch ontwerp minder geschikt is voor een product dat gericht is op blinden. Door het ontbreken van duidelijke oriëntatiepunten was het voor de gebruiker niet evident om het verschil tussen voor- en achterkant te herkennen.  

Daarnaast bleek dat het gebruik van vier afzonderlijke inputs voor het aansturen van zes functies als te complex werd ervaren. Een eenvoudiger en intuïtiever alternatief lijkt te liggen in het werken met **twee primaire inputs**, aangevuld met een **derde functietoets** die als modifier fungeert, vergelijkbaar met de werking van de control-toets op een toetsenbord.  

---

### App-feedback na tweede test

In verband met de app werd opnieuw feedback verzameld. Bij het labelen van de knoppen moet duidelijk worden aangegeven dat een knop bijvoorbeeld één van de beschikbare knoppen is, zodat blinde gebruikers weten hoeveel mogelijkheden er effectief zijn. Voor het verbinden van een Bluetooth-device is het beter te verwijzen naar de ingebouwde Bluetooth-connector, omdat gebruikers hiermee vertrouwd zijn. Iedere interface moet een terug- of back-knop bevatten die altijd linksboven staat, zodat de navigatie intuïtief blijft. Daarnaast moet, wanneer een functie is uitgevoerd, dit bovenaan vermeld worden en bij hoveren bevestigen dat men zich in het juiste scherm bevindt.  

Tegelijkertijd bevestigde deze test opnieuw dat de algemene ontwerpkeuzes en onderliggende principes van het project valide zijn, en dat er effectief een behoefte bestaat aan een product dat deze functionaliteit ondersteunt. Voor een gedetailleerde beschrijving van de testopzet en resultaten wordt verwezen naar het rapport van gebruikerstest 2.  

---

### Design Requirements Documentatie

Alle inzichten die tijdens de interviews, het literatuuronderzoek en de gebruikerstesten werden verzameld en die rechtstreeks vertaald konden worden naar design requirements, zijn gebundeld en gedocumenteerd in het onderdeel **Design Requirements pagina**. Deze centrale documentatie fungeert als referentiepunt voor verdere ontwerp- en ontwikkelbeslissingen binnen dit project.

 

 
